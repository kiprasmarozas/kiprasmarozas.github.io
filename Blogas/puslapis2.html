<!DOCTYPE html>
<html>
<head>
<link rel="stylesheet" type="text/css" href="style.css">
</head>
<body>
<div class="titulinis">
    <a href="informatika.html"> Pagrindinis</a>
    <a href="apie.html"> Apie</a>
</div>
<hr>
<h1>Minint Laisvės gynėjų dieną septyniems partizanams įteikta Laisvės premija</h1>
<p>Sekmadienį minint Lietuvos laisvės gynėjų dieną, septyniems buvusiems partizanams, kovojusiems prieš sovietų okupaciją, Seime įteikta Laisvės premija.Premija įteikta likusiems gyviems partizanams Jonui Čeponiui, Jonui Kadžioniui, Juozui Jakavoniui, Bronislavui Juospaičiui, Vytautui Balsiui, Jonui Abukauskui, Juozui Mociui. Septyni asmenys parinkti kaip viso laisvės kovos sąjūdžio simboliai. Jie kovojo skirtingose apygardose, skirtingose Lietuvos vietose.</p>
<p>Laisvės premijų komisijos pirmininkė Radvilė Morkūnaitė-Mikulėnienė, pristačiusi partizanų istorijas, pažymėjo, kad jie buvo suimti, ištremti ir kalėjo sovietiniuose lageriuose nuo keliolikos iki trisdešimties metų. Anot jos, partizanams ne kartą buvo siūloma sutrumpinti bausmę ar jos išvengti, tačiau nė vienas „nepasirinko tamsos ir negarbės kelio“.</p>
<p>„Kiekvienas iš šių vyrų išėjo į mišką kovoti prieš Sovietų Sąjungos okupaciją dėl labai panašių aplinkybių: į Sibirą ištremti artimieji, broliai ar seserys, žuvę partizanaudami, nenoras prievarta eiti į raudonąją okupacinę armiją“, – sakė R.Morkūnaitė-Mikulėnienė. Pasak politikės, davus partizano priesaiką, tūkstančiams žmonių kelio atgal nebuvo ne vien tik dėl įsitikinimų dėl laisvės ar savo krašto gerovės, „bet ir dėl priesaikos, įsipareigojimo bendražygiui ir valstybei“. Partizanas J.Kadžionis-Bėda kalbėjo, kad „bedieviška bolševikinė okupacija“ Lietuvai buvo tragiška ir žudė „ne tik tautos kūną, bet ir sielą, griovė kryžius, tautos paminklus, šventoves“ žmonių širdyse. „Lietuva priešinosi. Pasaulis nežino analogų, kad tokia maža tautelė dešimt metų būtų vedusi ginkluotą kovą prieš tokią brutalią, su niekuo nesiskaitančią blogio imperiją. Tačiau ypač didvyriškai gynėsi krikščioniškai išauklėtas Lietuvos kaimas, artojų sūnūs ir dukros, Lietuvos katalikų bažnyčia. Tai buvo gražiausias tautos žiedas, kurį okupantai ir kolaborantai trypė gatvių purve, raistuose, stribynuose ir kalėjimuose“, – kalbėjo jis.</p>
</body>
</html>