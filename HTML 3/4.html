<!DOCTYPE html>
<html>
<head>
</head>
<body>

<h1>Maskarponės pyragas su aguonomis</h1>
<p>INGREDIENTAI:</p>
<ol>
<li>150 gramų sausainių</li>
<li>70 gramų sviesto</li>
<li>200 gramų aguonų</li>
<li>80 gramų cukraus</li>
<li>2 vienetai kiaušinių</li>
<li>50 gramų sviesto</li>
<li>2 šaukštai miltų</li>
<li>250 gramų maskarponės sūrio</li>
<li>250 gramų kreminės varškės</li>
<li>200 gramų kondensuoto pieno, saldinto</li>
<li>3 vienetai kiaušinių</li>
<p>Gaminimas:</p>
<ol>
<li>Pirmiausia pasiruoškite aguonas, tą galima padaryti ir iš vakaro. Aguonas užpilkite verdančiu vandeniu ir palikite pastovėti bent porai valandų (galima ir per naktį). Tada gerai nusunkite ir sumalkite mėsmale arba tiesiog susmulkinkite virtuvės kombainu arba blenderiu (aš smulkinau blenderiu).</li>
<li>Įkaitinkite orkaitę iki 190 laipsnių. Pagrindui sausainius sutrupinkite ir sumaišykite su tirpintu sviestu. Torto formą atsegamais kraštais (naudojau 21 cm skersmens) išklokite kepimo popieriumi ir į ją suberkite sausainių trupinius ir rankomis paspauskite, kad gautųsi pagrindas. Jį šaukite į orkaitę ir kepkite apie 10 min, jog truputį sutvirtėtų.</li>
<li>Kol kepa pagrindas, pasiruoškime aguonų ir maskarponės sūrio mases. Aguonų masei sumaltas aguonas sumaišykite su tirpintu sviestu, miltais, cukrumi bei kiaušiniais ir gerai išmaišykite iki masė bus vientisa.</li>
<li>Sūrio masei (visi ingredientai geriausia, kad būtų kambario temperatūros) maskarponę šaukštu išsukite su kremine varške ir kondensuotu pienu iki vientisos konsistencijos. Po vieną muškite kiaušinius ir gerai išmaišykite po kiekvieno. Tik maišykite šaukštu, mikseriu neplakite, nes mums reikia tik kad masė būtų vientisa, o plakant į ją gali patekti per daug oro ir pyrago viršus kepant suskilinės.</li>
<li>Ant sausainių pagrindo dėkite aguonų masę, o ant jos atsargiai užpilkite maskarponės masę. Šaukite į orkaitę, sumažinkite jos temperatūrą iki 150 laipsnių ir kepkite apie valandą (iki maskarponės masė bus tvirta šonuose, o centre gali dar truputį ir liūliuoti, viskas tvarkoje, nes pyragui šalant sustings). Tada praverkite orkaitės dureles ir leiskite pyragui orkaitėje pamažu atvėsti.</li>
<li>Atvėsusį jį perkelkite į šaldytuvą ir ten prieš valgant palaikykite bent 4-6 valandas (idealu - per naktį). Jeigu norisi dar šventiškiau, pyrago viršų galite papuošti plakta grietinėle ar uogomis.</li>
</body>
</html>
